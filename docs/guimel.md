 ג 
גבינה - שהכל. לבני אשכנז יש לברך נפשות אם אכל 27 גרם תוך 4 דקות. ולבני ספרד נכון יותר שלא יברכו וישתדלו לפטור בדבר אחר, אך המברך יש לו על מה שיסמוך.
גבינה לבנה בתוספת פריכיות תירס – מזונות ונפשות. אם מטרתו גם לאכילת הגבינה ולא רק להטעים את הפריכיות, מברך גם על הגבינה. 
גבינה מלוחה - שהכל ונפשות. 27 גרם תוך 4-7 דקות.
גבינה צהובה - שהכל ונפשות. 27 גרם תוך 4-7 דקות.
גוז'גיז'ה (מאכל בוכרי העשוי מבצק רגיל, ממולא בשר ובצל אפוי בתנור) - המוציא וברכת המזון. ראוי לאכול שיעור קביעות סעודה. אם הבצק מאוד דק (כמו בלינצ'ס, פחות מלאפה), דינו כדין הטורטייה. 
גויאבה – עץ ונפשות. וכן גויאבה ננסית או תותית.
גזר – האדמה, חי או מבושל. וכן גזר גמדי וגזר לבן. 
גזר מגורד – האדמה.
ג'חנון (בצק הנילוש במרגרינה ותבלינים) - מזונות ועל המחיה. אם בושל בסיר סגור, אין בו דין קביעות סעודה. נעשה בסיר פתוח שייך בו קביעות סעודה ואם אוכל 216 גרם צריך לברך המוציא וברכת המזון. ע"ע סמבוסק וכובאנה. 
גידולי מים (פירות וירקות שגדלים במים ללא עפר) – שהכל ומי שמברך עץ או אדמה (תלוי בסוג) יש לו על מה שיסמוך, בדיעבד ודאי שיצא (עי' חזו"ע עמוד קי"ב והלאה, אור לציון עמוד קכ"א, שערי ברכה עמוד תקס"ו).
גידולים בעציץ שאינו מנוקב (מצע מנותק) – ברכתם הראויה (עי' חזו"ע עמוד קי"ב והלאה, אור לציון עמוד קכ"א, שערי ברכה עמוד תקס"ו).
ג'לי - שהכל. לבני אשכנז יש לברך נפשות אם אכל 27 גרם תוך 4 דקות. לבני ספרד נכון יותר שלא יברכו וישתדלו לפטור בדבר אחר, אך המברך יש לו על מה שיסמוך.
ג'לי כוכבים – שהכל.
ג'לי עם פירות – שהכל ונפשות1. אם אכל את הפירות לבד, מברך גם על הפירות.
גלידה - שהכל. בני אשכנז נוהגים לברך נפשות אם אכל 27 גרם תוך 4 דקות. ובני ספרד נוהגים שלא לברך נפשות בשום מצב.
גלידה חמה – שהכל ונפשות, היות והגביע פשוט ועיקר מטרתו להחזיק את המילוי. אם הגביע טעים בעצמו וחפץ בו, מזונות ושהכל, וברכה אחרונה על המחיה ונפשות. 
גלידת בצק עוגיות – שהכל. ברכה אחרונה, ראה גלידה. 
גלידת עוגיות – מזונות (סימן ר"ח ס"ה). ברכה אחרונה, ראה גלידה. 
גלילי ופל במילוי קרם בטעם שוקולד (חברת עלמה) – מזונות ועל המחיה באכילת 5-6 אחדים. אכל פחות מזה נחלקו הפוסקים אם יברך נפשות או לא יברך כלל, ולדעת רוב הפוסקים מברך נפשות, עי' הליכות ברכות סימן ר"י ס"י. 
גליליות – מזונות. אם אכל 6-7 גליליות (חברת רולעדין) מברך על המחיה. אכל פחות מזה נחלקו הפוסקים אם יברך נפשות או לא יברך כלל.
גליליות גלידה – מזונות. ברכה אחרונה, אם יש כזית מהגלילית כ-17 גרם, מברך על המחיה, ואם אין כזית מהגלילית, לבני אשכנז יברך נפשות דהגלידה והגלילית מצטרפים לשיעור, ולבני ספרד אינו מברך כלל.
גמבה מבושלת עם דגים ואוכל הגמבה לבד – אדמה ונפשות.
גנדריה (פרי טרופי שצבעו כתום) – עץ ונפשות.
גפילטע פיש – שהכל ונפשות. באופנים רחוקים ברכתו מזונות, ראה קציצות עם פירורי לחם. 
גרביולה (פרי טרופי, בשרו לבן קליפתו ירוקה) – עץ ונפשות.
גרבר – שהכל ונפשות, ע"ע ערך פרי מרוסק.
גרגר פנמה (פרי הדומה לזית, צבעו אדום-כתום) – עץ ונפשות.
גרומיצ'ומה (פרי אקזוטי, טעמו חמצמץ, צבעו אדום-סגול, דומה לדובדבן) – עץ ונפשות.
גרופי (חטיף העשוי מקמח תפוח אדמה וקמח אורז) – שהכל ונפשות.
גריסי סולת – מזונות ועל המחיה וכדין הבורגול.
גריסים – מעוגלים וקטנים (כעין אפונה קטנה) מזונות ועל המחיה. מאורכים צורת אליפסה (דמוי אורז) אדמה ונפשות.
גריסים עם עוף ותפוח אדמה – אם לא התבשלו יחד, מברך גם על הגריסים וגם על המינים האחרים, ראה גריסים מה ברכתם. אם התבשלו יחד ונאכלים יחד, מעיקר הדין מברך רק על הגריסים, אך יותר נכון לכווין בברכת הגריסים שלא לפטור את המינים האחרים, לברך על מעט מהמינים האחרים בפני עצמם, וכן יעשה בברכה אחרונה, היות וניכרים בפני עצמם.
גרנולה – אדמה ונפשות כל הסוגים. כל הפירות שבפנים טפלים לגרנולה.
גרנולה חטיף (Nature Valley) – אדמה ונפשות. ב-21 גרם, יחידה אחת יש שיעור כזית.
גרנולה עוגיות – מזונות ועל המחיה. בעוגיות גרנולה מסוג אחוה יש כ-80 אחוז קמח ולכן בשלושים גרם עוגיה ניתן לכתחילה לברך על המחיה, ומעיקר הדין אף בשיעור של כעשרים גרם.
גרנולה עם דגני בוקר – אם העיקר בשבילו זה הדגנים והגרנולה באה להטעימם, מזונות ועל המחיה. אם שניהם חשובים עבורו והדגני בוקר הם הרוב, מזונות ועל המחיה, אם הרוב גרנולה מברך מזונות על מעט דגנים ומכווין שלא לפטור את הגרנולה, מברך אדמה על מעט גרנולה ואז אוכלם יחד. ברכה אחרונה, על המחיה ונפשות ומכווין בעל המחיה שלא לפטור את הגרנולה.
גרנולה עם חלב – אם החלב בא להטעים את הגרנולה מברך רק אדמה, ואם שניהם חשובים עבורו מברך שתי ברכות.ברכה אחרונה, בורא נפשות.
גרנולה עם יוגורט - אם היוגורט בא להטעים את הגרנולה מברך רק אדמה, ואם שניהם חשובים עבורו מברך שתי ברכות.ברכה אחרונה, בורא נפשות. מה שנמכר בחנויות, מברך רק שהכל היות והגרנולה באה להטעים את היוגורט. 
גרעין משמש שבישלו – שהכל.
גרעיני אבטיח – שהכל, ואם גידלוהו לשם כך כמו מה שמוכרים בחנויות, האדמה.
גרעיני אבטיח לא קלויים – שהכל.
גרעיני דלעת (גרעינים לבנים) - שהכל, ואם גידלוהו לשם כך כמו מה שמוכרים בחנויות, האדמה. ואף כשאינם קלויים.
גרעיני חמניות – האדמה , אף שאינם קלויים.
גרעיני חמניות ממתק - אדמה ונפשות.
גרעיני פירות העץ  - שהכל גם לבני אשכנז, משום שראויים לאכילה רק על ידי בישול.
גת – שהכל, לפי שמוצצים אותו ולא אוכלים אותו.