לוח ברכות הריח
דברים אחדים לקורא
א) הלוח הינו עזרה ראשונה לדעת כיצד לנהוג למעשה בכל רגע נתון, את ההסבר והטעם ניתן לראות בספרי הליכות ברכות לפי ציוני המקורות המופיעים שם בלוח ברכות.
ב) בכל מקרה של ספק או חוסר הבנה, חובה לראות את שורשי הדברים בגוף הספר כדי לדעת כיצד לנהוג למעשה.
 תודתי נתונה לאברך החשוב ר' דוד רחמים לילוף הי"ו שסייע רבות בסידור הערכים.

 א 
אבקת כביסה - אין מברכין, גם אם נטלו בידו לשם ריח וגם אם קנאו לשם ריחו הטוב. 
אגודת בשמים באגרטל – מברך כברכת אותו המין, אף שלא נטלו בידו היות ונועד להפיץ ריח.
אורגנו – מחלוקת אם מברכים, לכן נכון יותר שלא לברך, הרוצה לברך, יברך בורא מיני בשמים. וזאת בתנאי שנטלו בידו כדי להריח. 
אזוב  – בורא עצי בשמים. זעתר המופק ממנו, עדיף שלא לברך, הרוצה לברך, יברך בורא מיני בשמים.
אזוביון  – בורא עצי בשמים.
אזובית  – בורא עצי בשמים.
אחירותם  – בורא עצי בשמים.
אכליאה ריחנית – בורא עצי בשמים.
אניס – בורא מיני בשמים.
אננס - לבני ספרד הנותן ריח טוב בפירות, לבני אשכנז אשר נתן ריח טוב בפירות. 
אתרוג - לבני ספרד הנותן ריח טוב בפירות, לבני אשכנז אשר נתן ריח טוב בפירות. 
אתרוג המיועד למצוה בליל חג סוכות - מותר להריח בו ולברך עליו. נוסח ברכתו ראה אתרוג.
אתרוג של מצוה בחג סוכות כשנוטלו למצוותו ולריח – נכון שלא להריח בו ואם הריח אינו מברך.
אתרוג של מצוה בחג סוכות כשנוטלו רק לשם ריח – נכון שלא להריח בו, אם הריח, לבני אשכנז מברך אשר נתן ריח טוב בפירות, ולבני ספרד אינו מברך.
אתרוג של מצוה בהושענא רבה אחר התפילה - מותר להריח בו ולברך עליו. נוסח ברכתו ראה אתרוג.
אתרוג של מצוה בשבת חול המועד – מותר להריח בו ולברך עליו. נוסח ברכתו ראה אתרוג.
 ב 
בגדים עם ריח נעים – אין מברכין.
בושם – בורא מיני בשמים, ויש אומרים שאין לברך וכך ראוי לנהוג. 
בושם שיש בו ספק אם נעשה להעביר ריח רע או לשם ריח טוב –
אין מברכין.
בושם של אשה בתוך בקבוק ואינו על האשה – נכון שלא לברך והמברך יש לו על מה שיסמוך, ויברך בורא מיני בשמים.
בזילקום – בורא עשבי בשמים.
בקבוק בושם ריק – אין מברכין אף שריחו נעים וחזק.
בשמים בתוך בד סגור – מברכין כברכתם ובתנאי שאינם יבשים.
בשמים בתוך שקית ניילון סגורה – אין מברכין.
בשמים המונחים על השולחן בבית הכנסת – יש לברך אף שלא נוטלם בידו, אם יש שם תערובת של עצי ועשבי, מברך בורא מיני בשמים.
בשמים הנמכרים בחנויות של גויים – מותר להריח ולברך.
בשמים הנתונים על אשה – אסור להריח ואם הריח אינו מברך.
בשמים שהוקטרו לשם עבודה זרה – אסור להריח בהם ומי שהריח אינו מברך.
בשמים שנועדו להעביר ריח רע – אין מברכין גם אם נטלם בידו לשם ריח טוב.
בשמים שספק הוקטרו לעבודה זרה – יש להימנע מלהריח בהם.
בת קורנית – בורא עצי בשמים. 
 ג 
גויאבה - לבני ספרד הנותן ריח טוב בפירות, לבני אשכנז אשר נתן ריח טוב בפירות. 
גינות ופרדסים – אם נטעוהו לשם ריח, מברך את ברכתו הראויה כשהריח עולה באפו, אם לא נטעוהו לשם ריח, אינו מברך עד שיתפוס בידו או כשמתקרב למקור הריח.
גרניום לימוני – בורא עצי בשמים. 
 ד 
דאודורנט כל הסוגים - אין  מברכין, גם אם נטלו בידו לשם ריח וגם אם קנאו לשם ריחו הטוב. 
דבק מגע - אין מברכין אף שנהנה מאוד מהריח.
דודא  – בורא עשבי בשמים.
דלק  – אין מברכין בכל אופן, אף שמאוד נהנה.
 ה 
הדס – בורא עצי בשמים.
הדסים המיועדים למצוה בליל חג סוכות – מותר להריח בהם ולברך בורא עצי בשמים.
הדסים של מצוה כל חג הסוכות – אסור להריח בהם ואם הריח אינו מברך.
 ו 
ורד  – בורא עצי בשמים.
 ז 
זוטה לבנה – בורא עצי בשמים.
זנגביל – מחלוקת אם מברכים, לכן נכון יותר שלא לברך, הרוצה לברך, יברך בורא מיני בשמים. וזאת בתנאי שנטלו בידו כדי להריח.
 ח 
חומר לניקוי רצפות – אין מברכין אף שנהנה מאוד מריחו ונוטלו בידו להריח.
חנות בשמים בימינו – אין לברך על הריח הנמצא בחלל החנות.
 ט 
טבק - אין מברכין.
טיפקס – אין מברכין אף שנהנה מאוד מהריח.
 י 
יסמין – בורא עצי בשמים.
יערה – בורא עצי בשמים.
יערת הדבש – בורא עצי בשמים, יש לברך עליו גם כשמריחו מרחוק.
יקינתון – בורא עשבי בשמים.
 כ 
כלמניתה אפורה – בורא עצי בשמים.
כמון – מחלוקת אם מברכים, לכן נכון יותר שלא לברך, הרוצה לברך, יברך בורא מיני בשמים. וזאת בתנאי שנטלו בידו כדי להריח.
כתלה חריפה – בורא עצי בשמים.
 ל 
לואיזה – בורא עצי בשמים.
לחם חם המפיץ ריח במאפיות – נכון שלא לכווין להריח, ואם כיון להריח, אינו מברך.
לחם חם כשלא נוטלו בידו לשם ריח – מותר להריח ואין לברך.
לחם חם כשנטלו לשם ריח – נכון שלא להריח ואם מריח אינו מברך.
לימון – לבני ספרד הנותן ריח טוב בפירות, לבני אשכנז אשר נתן ריח טוב בפירות. 
לימונית – בורא מיני בשמים.
 מ 
מוגמר להעביר ריח רע – אין מברכין.
מוגמר לשם ריח טוב – מברך כברכת הסוג ששם על הגחלים, עצי, עשבי או מיני.
מטהר אוויר - אין  מברכין, גם אם נטלו בידו לשם ריח וגם אם קנאו לשם ריחו הטוב.
מי ורדים – בורא עצי בשמים. כשיש ספק אם נעשה מחומרים כימיים, בורא מיני בשמים.
מילון - לבני ספרד הנותן ריח טוב בפירות, לבני אשכנז אשר נתן ריח טוב בפירות. 
מילון בחנות – אם מריחו כדי לדעת אם לקנותו, אינו מברך. אם מריחו כדי ליהנות מריחו, מברך.
מילון המונח ברכב או במקרר ומפיץ ריח טוב – אין מברכין עד שיטלנו בידו לשם ריח.
מים ריחניים הנעשים מבישול פרחים - לבני ספרד אין מברכין. נכון להיזהר ולא להריח בו. לבני אשכנז אם אינו רוצה להחמיר, רשאי להריח ולברך בורא מיני בשמים.
מליסה רפואית – בורא עשבי בשמים.
מנגו - לבני ספרד הנותן ריח טוב בפירות, לבני אשכנז אשר נתן ריח טוב בפירות. 
מנטה – בורא עשבי בשמים.
מקלות עץ בתוך נוזל ריחני שקנאם להעברת ריח רע – אין מברכין, גם אם נוטלם בידו כדי להריח.
מקלות עץ בתוך נוזל ריחני שקנאם להפצת ריח טוב – נכון שלא לברך והמברך יש לו על מה שיסמוך, ויברך בורא מיני בשמים וזאת גם כשלא נוטלם בידו.
מרווה משולשת – בורא עצי בשמים.
מרווה רפואית – בורא עצי בשמים.
מרכך כביסה – אין מברכין. אם נטלו כדי ליהנות מריחו וגם ליתנו במגירת מכונת הכביסה, נכון שלא לברך והמברך יש לו על מה שיסמוך, ויברך בורא מיני בשמים.
מרכך כביסה הניתן לדלי המים בשטיפת הרצפה – נכון שלא לברך והמברך יש לו על מה שיסמוך, ויברך בורא מיני בשמים ובתנאי שהמרכך עדיין קיים.
משתלה לפרחי נוי – אין מברכין עד שיטלנו בידו לשם ריח.
משתלה לפרחי ריח – מברך גם כשלא נטלו בידו, אם הכל עצי מברך בורא עצי בשמים, ואם יש גם עשבי, מברך בורא מיני בשמים.
מתז אלקטרוני – אין מברכין. 
 נ 
נס קפה – אין מברכין, משום שאין הנאה בריחו. 
נענע – בורא עשבי בשמים.
נרגילה - אין מברכין.
נרקיס  – בורא מיני בשמים.
 ס 
סבון נוזלי או מוצק - אין  מברכין, גם אם נטלו בידו לשם ריח וגם אם קנאו לשם ריחו הטוב.
סבון ריחני המיועד ליתן ריח טוב בבגדים – אין מברכין.
סבון ריחני המיועד ליתן ריח טוב בבגדים וגם להפיץ ריח נעים – נכון שלא לברך והמברך יש לו על מה שיסמוך, ויברך בורא מיני בשמים גם כשלא נוטלו בידו.
סיגריה - אין מברכין. 
סיגריה אלקטרונית - אין מברכין. 
סיכה - אין מברכין.
סנטולינה – בורא עצי בשמים.
 ע 
עטרייה - בורא עצי בשמים.
עלי דפנה – מחלוקת אם מברכים, לכן נכון יותר שלא לברך, הרוצה לברך, יברך בורא מיני בשמים. וזאת בתנאי שנטלו בידו כדי להריח.
עץ הבקבוקים  - בורא מיני בשמים.
ער אציל – בורא עצי בשמים.
 פ 
פטוניה – בורא עשבי בשמים. 
פיגם  – בורא עשבי בשמים. יש מחמירים ומברכים בורא מיני בשמים.
פירות טבל – מותר להריח בהם, ברכתם כמו יתר הפירות.
פירות כלאיים - אסור להריח.
פירות ערלה – אסור להריח.
פרחי אילנות ערלה – בורא עצי בשמים.
פרחי בבונג  – בורא עשבי בשמים.
פרחי הפירות – בורא עצי בשמים.
פרי אדמה שאינו מריח וכתשו עד שיצא ממנו משקה שריחו נודף –
בורא מיני בשמים.
פרי המריח וכתשו עד שיצא ממנו משקה שריחו נודף – הנותן ריח טוב בפירות.
פרי מר שאינו ראוי לאכילה - בורא עצי בשמים.
פרי עץ שאינו מריח וכתשו עד שיצא ממנו משקה שריחו נודף – בורא עצי בשמים.
פרי שנטלו בידו לשם אכילה – אין מברכין.
פרי שנטלו בידו לשם ריח ואכילה – מחלוקת אם מברכין ולכן ראוי ליטלו בידו רק לשם ריח ואז לברך.
 צ 
ציפורן – בורא מיני בשמים, הנוהג לברך בורא עצי בשמים, רשאי להמשיך במנהגו.
 ק 
קול נעים – אין מברכין. 
קורנית – בורא עצי בשמים.
קטורת  – בורא מיני בשמים.
קידה שעירה – בורא עצי בשמים.
קינמון  - בורא מיני בשמים, הנוהג לברך בורא עצי בשמים, רשאי להמשיך במנהגו.
קפה  – הנותן ריח טוב בפירות ובתנאי שנטלו בידו לשם ריח.
 ר 
רודא – בורא עשבי בשמים. יש מחמירים ומברכים בורא מיני בשמים.
רוזמרין – בורא עצי בשמים.
רחיצה - אין מברכין. 
ריחן לרכב עץ – אין מברכין.
ריחן לרכב פחית – נכון שלא לברך, המברך יש לו על מה שיסמוך, אף שלא תופסו בידו, ויברך בורא מיני בשמים.
ריחן תימני – בורא עצי בשמים.
 ש 
שומר  – בורא מיני בשמים.
שוש  – בורא מיני בשמים.
שושנים – בורא עצי בשמים.
שיבא – בורא עצי בשמים.
שמן אפרסמון – בורא שמן ערב. בזמנינו אין מברכים.
שמן זית – אין מברכין.
שמן זית שריחו נודף בעת הכתישה – בורא עצי בשמים.
שמן עם עצי בשמים בתוכו – בורא עצי בשמים ובתנאי שמריח את ריח העצי בשמים.
שמן עם עשבי בשמים בתוכו – בורא עשבי בשמים ובתנאי שמריח את ריח העשבי בשמים.
שמן עם עצי ועשבי בשמים בתוכו – בורא מיני בשמים.
שמן עם פרי המריח בתוכו – הנותן ריח טוב בפירות, ולבני אשכנז אשר נתן ריח טוב בפירות ובתנאי שמריח את ריח הפרי.
שמן קוקוס – הנותן ריח טוב בפירות, ולבני אשכנז אשר נתן ריח טוב בפירות. 
שמן ריחני להעביר זיעה או למנוע זיעה – אין מברכין.
שמן שהיו בו בשמים וסיננו – לבני ספרד אין מברכין. נכון להיזהר ולא להריח בו. לבני אשכנז אם אינו רוצה להחמיר, רשאי להריח ולברך בורא מיני בשמים.
שמנים ריחניים כגון שמן מנטה - לבני ספרד אין מברכין. נכון להיזהר ולא להריח בו. לבני אשכנז אם אינו רוצה להחמיר, רשאי להריח ולברך בורא מיני בשמים.
שמפו – אין  מברכין, גם אם נטלו בידו לשם ריח וגם אם קנאו לשם ריחו הטוב. 
 ת 
תבלינים – מחלוקת אם מברכים, לכן נכון יותר שלא לברך, הרוצה לברך, יברך בורא מיני בשמים. וזאת בתנאי שנטלו בידו כדי להריח. 
תה עם ריח פירות – אין מברכין.
תה צמחים – נכון שלא ליטלו לשם ריח ואם בכל זאת מריח עדיף שלא יברך, מיהו רשאי לברך, בורא מיני בשמים.
תערובת בשמים שמברכים עליהם עם בשמים שלא מברכים עליהם – הולכים לפי הרוב.
