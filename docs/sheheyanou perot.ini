לוח ברכת שהחיינו 
פירות וירקות 
נגיעות חרקים
דברים אחדים לקורא
א) הלוח הינו עזרה ראשונה לדעת כיצד לנהוג למעשה בכל רגע נתון, את ההסבר והטעם ניתן לראות בספרי הליכות ברכות לפי ציוני המקורות המופיעים שם בלוח ברכות.
ב) בכל מקרה של ספק או חוסר הבנה, חובה לראות את שורשי הדברים בגוף הספר כדי לדעת כיצד לנהוג למעשה.
ג) הכלל הקובע לברכת שהחיינו בפירות הוא, פרי עונתי שלא נמצא כל השנה בחנויות מברכים עליו שהחיינו, אך פרי הנמצא כל השנה בחנויות מכל סיבה שהיא, אין מברכים עליו שהחיינו. 
השקענו מאמצים רבים לברר על כל פרי ופרי האם ישנו כל השנה בחנויות או לא, ולפי הנתונים נכון לשנת תש"פ כתבנו את הלוח וכפי שהארכנו בספר בסימן רכ"ה. אך מכיון שבחלק מהפירות נתונים אלו עלולים להשתנות בשנים הבאות, הן מחמת יבוא הן מחמת חממות וקירור, לכן יש לעקוב בכל שנה מחדש ואף לשאול את המוכרים, וכל פרי הנמצא ברצף כל השנה בחנויות, אין לברך עליו שהחיינו ורק אם יש הפסקה של שלושים יום, ניתן לברך עליו בהתחדשותו.
 תודתי נתונה לאברך החשוב ר' דוד רחמים לילוף הי"ו שסייע רבות בסידור הערכים. 
 תודתי נתונה לחקלאי מאיר חסן הי"ו על זמנו הרב שהקדיש עבורי לבירור זמני גידולי הפירות והירקות ומשך תקופתם בחנויות, ועל ידי בירור המציאות נקבעה ההלכה וכפי שכתבנו בגוף הספר. ימלא ה' כל משאלות לבו לטובה ולברכה ברוחניות וגשמיות הוא וכל בני ביתו. 
 רוב תודות לרבנים הגאונים רבי משה ויא ורבי שניאור זלמן רווח שליט"א, שנעזרתי בספריהם החשובים לבירור נגיעות חרקים בפירות וירקות וצורת נקיונם, יתן ה' וימשיכו בהגדלת התורה והיראה מתוך בריאות ונחת כל הימים. כל מה שנכתב כאן הוא רק לגבי סחורה המשווקת לחנויות, אך פירות הגדלים בצידי הדרכים ובחצירות פעמים שנגועים בחרקים ויש לבודקם היטב.
 א 
אבוקדו – מברך. נקי מחרקים. 
אבטיח – מברך. נקי מחרקים.
אגוזים כל הסוגים – אין לברך. ברזיל, מקדמיה וכן פקאן בקליפתו נקיים מחרקים. מלך, בונדק ושקד בקליפתם הקשה, יש לבדוק בעת הקילוף שאין פירורים כהים או זחלים מבחוץ ומבפנים. בונדק ושקד ללא קליפתם הקשה – יש להסתכל מבחוץ שאין קורי משי, סימני כרסום או נקב, די בבדיקת מדגם של כעשרה אחוז מהכמות. פקאן קלוף – יש להסתכל אם יש קורי משי או פירורים כהים עגולים, די בבדיקת מדגם של עשרה אחוז. פקאן מסוכר – נקי מחרקים. מלך קלוף – יש לבדוק בפרט בקפלים אם יש קורי משי, תולעים או סימני כרסום. אגוזים ושקדים קצוצים – מנערים בתוך מסננת אורז על גבי משטח לבן ובודקים אם יש חרקים בנשורת, שופכים את הנותר במסננת על משטח לבן ובודקים אם ישנם תולעים, חרקים או קורי משי בין החתיכות. קשיו – להסתכל מבחוץ שאינו מכורסם או מנוקב, לחצות ולבדוק שאין תולעת, די בבדיקת מדגם של עשרה אחוז. פירורים חומים דקים בין החצאים הם שאריות הקליפה ולא נגיעות. 
אגס נאשי – אין לברך. נקי מחרקים.
אגסים גדולים ירוקים (ספדונה) – אין לברך. נקי מחרקים.
אגסים קטנים צהובים (ג'ינטין) – מברך. נקי מחרקים.
אוכמניות טרי – אין לברך משום שמצויים כל השנה (רוב השנה מהארץ והשאר מחו"ל). הנקנה בשווקים אינו חייב בדיקה, אך אם הפרי רך או שרואים סימני חדירה לפרי, יש לחצותו לשניים ולבדוק שאינו נגוע. הנלקח מצידי הדרכים נגיעותו גדולה. אוכמניות קפואות (מלית) – יש להשתמש בכשרות מהודרת, רצוי לטחון בבלנדר. מיובשות – קשה לבודקם ויש לרכוש רק בכשרות מהודרת. 
אכל פרי חדש ולא בירך – אין לברך באכילה השניה, מיהו כל זמן שעסוק באכילה הראשונה מברך.
אנונה – מברך. לקלוף לשטוף ולפרוס, לבדוק אם מצויים חרקים לבנים בבשר הפרי. 
אננס – אין לברך. לקלף ולהסיר חללים חומים המצויים תחת הקליפה. מיובש עם סוכר – להתבונן משני הצדדים אם נדבק עליו זבובון או חרק. מיובש טבעי – לשבור לכמה חתיכות ולהתבונן אם מצוי זחל או פירורים כהים עגולים בחללים הקטנים שבבשר הפרי. משומר – עדיף להשתמש בשימורי אננס בסירופ. 
אפונה טריה – לא נהגו לברך. הרוצה לברך רשאי ובתנאי שמרגיש היטב הבדל בטעם בין טרי לקפוא. יש להתבונן אם יש סימני כירסום ולהשליך את הגרגירים המכורסמים. אפונה בשימורים או בהקפאה – נקי מחרקים, רצוי לבדוק מדגם. אפונה יבשה – נגועה מאוד במזיקי מחסן. 
אפרסמון – מברך. להוריד את העלה ולשטוף היטב. אם הפרי רך מאוד יש לחותכו ולבודקו מבפנים. נקודות שחורות קטנות בבשר הפרי אינן סימן לנגיעות. אם נמצא כתם שחור על קליפת הפרי, יש לקלף את אותו המקום ולהתבונן אם ישנם חרקים לבנים. 
אפרסק – מברך אם לא בירך על נקטרינה. יש להתבונן סביב הפרי אם ניכרים סימני מציצה של הכנימה ובמידה וישנם יש לשפשף קלות. פרי רך יש לחותכו במקום הרך ולהתבונן שאין זחלים. (כשיש נגיעות זחלים, מקום הנגיעות רך וכהה יותר). בפרי קשה די בחיתוך ראש הפרי לרוחב לוודא שאין סימני חדירת זחלים. 
אפרסק בשימורים – אין לברך. להתבונן אם מצוי זחל בפירות או בסירופ. 
ארטישוק (קצוות העלים) – לא נהגו לברך. הרוצה לברך רשאי. נגועים מאוד, יש להשרותם חמש דקות בחומר השריה ולשטוף היטב כל עלה משני צדדיו בזרם מים, רצוי לפני הבישול.
ארטישוק (תחתית הארטישוק)  – אין לברך. יש להסיר את קצוות העלים התפוסים בו ולשוטפו. 
אשכולית (רגילה, אדומה) – מברך רק על הזן שאוכל ראשון. יש לבדוק שלא עברו כנימות מהקליפה לפרי תוך כדי הקילוף, ניתן לשטוף היטב את הפרי לאחר קילופו. כמו כן ניתן לנקות את הפרי לפני קילופו בכרית מתכת ונוזל לניקוי כלים. בעת הקילוף יש לעיין בצד הלבן של הקליפה אם ישנו כתם חום או אזור רך במיוחד ולבדוק שאין חדירת חרק במקום זה. 
אתרוג – אין לברך. אכלו קודם סוכות, נכון שלא לברך. יש לבדוק שלא עברו כנימות מהקליפה לפרי תוך כדי הקילוף, ניתן לשטוף היטב את הפרי לאחר קילופו. כמו כן ניתן לנקות את הפרי לפני קילופו בכרית מתכת ונוזל לניקוי כלים.
 ב 
בוטנים – אין לברך. בדיקה חזותית מבחוץ. אם פותח כעשרה אחוז ובודק, די בזה לכל הכמות. וכן יעשה בקבוקים. 
בוסר – אין לברך.
בטטה – אין לברך משום שמצויה כל השנה. נקיה מחרקים. הכתמים אינם סימן לחרקים אלא פגמים טבעיים. 
במבוק (נצרי חזרן) – אין לברך משום שמצוי כל השנה. 
במיה טריה – לא נהגו לברך. הרוצה לברך רשאי ובתנאי שמרגיש היטב הבדל בטעם בין טרי לקפוא. נקיה מחרקים. ראוי לחצות לשניים ולהתבונן שאין זחלים. 
בננות – אין לברך. נקי מחרקים, כולל בננה צ'יפס. 
בצל (רגיל, ירוק) – אין לברך משום שמצוי כל השנה. בצל קשה וסגור, נקי מחרקים. בצלים מחוברים, יש להפרידם ולשוטפם. אם אינו סגור היטב או כמוש ורך יש לחותכו ולהשליכו או לבודקו מול האור. עלים שנבטו מהבצל נגועים בחרקים, יש לחותכם עם מעט מהבצל. בצל ירוק נגוע בחרקים ויש לקנות רק בכשרות מהודרת ולשוטפו לפי ההוראות שבאריזה. 
ברוקולי – אין לברך. נגוע מאוד בחרקים כולל הקפוא, ויש לקנות רק בכשרות מהודרת. 
 ג 
גויאבה – מברך. לחתוך פרוסות לרוחב הפרי ולהתבונן היטב בשני הצדדים אם מצוי חרק שצבעו כצבע הפרי עם נקודה שחורה קטנה בראשו. 
גזר – אין לברך משום שמצוי כל השנה. נקי מחרקים (אא"כ הוא מטיב ירוד שאז יש לחתוך ראשו ולבודקו), כולל בשימורים או קפוא. 
גידולי מים – אין לברך.
ג'ינג'ר – אין לברך משום שמצוי כל השנה. נקי מחרקים.  
גמבה (כל הסוגים) – אין לברך משום שמצוי כל השנה. יש לחתוך את החלק העליון ולהוציא את הגבעול והגרעינים, לראות שאין בו סימנים מחשידים לזחלים ולשוטפו היטב במים.   
גרעיני פירות – אין לברך. 
גרעינים (כל הסוגים) – אין לברך משום שמצוי כל השנה. גרעיני דלעת (לבנים) – נקיים מחרקים. קלופים (ירוקים) – לנער במסננת ירקות על משטח לבן, אם נמצאו תולעים, אין להשתמש. גרעיני אבטיח – בדיקת מדגם כעשרה אחוז או לבדוק כל אחד. גרעיני חמניות עם קליפה (שחורים) – לקלף כל אחד ולבדוק. קלופים (אפור בהיר) – לנער במסננת אורז על משטח לבן, אם נמצאו חרקים קטנים, אין להשתמש. 
 ד 
דבש – אין לברך משום שמצוי כל השנה. נקי מחרקים.   
דובדבן טרי (אדום, שחור) – מברך רק על הזן שאוכל ראשון. שכח ולא בירך יברך על הזן האחר. נקי מחרקים רק תוצרת ארץ ישראל. מסוכרים ללא חרצנים – בדיקת מדגם כעשרה אחוז על ידי חצייתם, אם נמצא נגיעות יש לבדוק את כולם. בסירופ – תוצרת אירופה המתוקים יש לפתוח כל אחד ולבדוק, החמוצים נקיים. תוצרת ארה"ב, נקיים. מיובשים עם החרצן – בדיקתם קשה. מיובשים ללא החרצן – תוצרת ארה"ב בלבד בחזקת נקי.  
דלורית – אין לברך משום שמצוי כל השנה. נקיה מחרקים.
דלעת – אין לברך משום שמצוי כל השנה. נקיה מחרקים.  
 ה 
היביסקוס – נגיעות גבוהה. 
 ו 
ורד מרוקח בדבש – אין לברך כיון דאינם ראויים לאכילה בפני עצמם וגם שלא נוטעים אותם לאכילה אלא לריח.
 ז 
זיתים – אין לברך גם לא על כבישה ביתית. אם יש כתם כהה, לחצות ולהתבונן אם יש מחילה בתוך הזית. זיתים שחורים – יש לחצות ולבדוק. טבעות זיתים – לשטוח על צלחת ולבדוק אם מצויה מחילה או תולעת.
זנגביל (ג'ינג'ר) – אין לברך משום שמצוי כל השנה. נקי מחרקים.   
זעתר – אין לברך משום שמצוי כל השנה1. טחון נקי מחרקים.   
 ח 
חבוש – מברך. תוצרת חו"ל (קליפה צהובה חלקה) – נקי מחרקים. תוצרת הארץ – יש לחצות את הפרי ולבדוק אם יש זחל או מחילה עם פירורים כהים ולהסיר את האזור הנגוע. 
חומוס – אין לברך משום שמצוי כל השנה. שימורים – נקי מחרקים. בשקיות – יש להתבונן חיצונית. אריזת וואקום נקי. 
חמוציות – אין לברך משום שמצוי כל השנה. נקי מחרקים. אם הפרי רך מדאי יש לחצותו ולבודקו שאינו נגוע. 
חסה – אין לברך משום שמצויה כל השנה. נגועה בחרקים, יש לקנות רק בכשרות מהודרת ולשוטפה כפי ההוראות שבאריזה.
חציל – אין לברך משום שמצוי כל השנה. יש לבדוק חזותית שאין סימני כירסום, נמצאו סימנים יש להסיר את המקום הנגוע, ולחתוך את עלי הכותרת עם מעט מבשר הפרי ולראות שאין סימני מחילה. 
חרוב – אין לברך, דאין הבדל בין חדש לישן וגם שנועד בעיקר למאכל בהמה. לשטוף היטב, לשבור לחתיכות קטנות (2 ס"מ) ולבדוק אם מצויים פירורים, קורי משי או תולעים וחרקים.
 ט 
טרפש – אין לברך. לשוטפו ולראות שאין סימנים של נבירות. שימורים בחזקת נקי. 
 י 
יין – אין לברך. נקי מחרקים.
ירקות (רוב הסוגים) – אין לברך. מלפפונים ועגבניות נקיים מחרקים. עגבניה מטיב ירוד יש להתבונן מבחוץ ובפרט תחת העלים שאין סימני מחילות. 
 כ 
כמהין (טרפש) – אין לברך. לשוטפו ולראות שאין סימנים של נבירות. שימורים בחזקת נקי. 
כרוב – אין לברך משום שמצוי כל השנה. נגוע מאוד בחרקים כל הסוגים ויש לקנות רק בכשרות מהודרת ולשוטפו כפי ההוראות שבאריזה. 
כרוב סיני – אין לברך משום שמצוי כל השנה. נגוע מאוד בחרקים כל הסוגים ויש לקנות רק בכשרות מהודרת ולשוטפו כפי ההוראות שבאריזה. 
כרובית טרי – אין לברך. נגועה מאוד בחרקים כולל מה שנמכר בהקפאה ויש לקנות רק מגידול מיוחד בכשרות מהודרת ולשטוף כפי ההוראות שבאריזה. 
כרפס (סלרי) – אין לברך משום שמצוי כל השנה. נגוע בחרקים ויש לקנות רק מגידול מיוחד בכשרות מהודרת ולשטוף כפי ההוראות שבאריזה. 
כרתי – אין לברך משום שמצוי כל השנה. נגוע בחרקים ויש לקנות רק מגידול מיוחד בכשרות מהודרת ולשטוף כפי ההוראות שבאריזה. 
 ל 
לבבות דקל - אין לברך משום שמצוי כל השנה. נקי מחרקים. 
לדר - אין לברך משום שמצוי כל השנה. באריזה סגורה נקי מחרקים. ללא אריזה יש להתבונן כנגד האור שלא נצמד זבובון או נמלה. 
לחם מדגן חדש – אין לברך דאין ניכר בין חדש לישן. נקי מחרקים.
לוביא טרי – לא נהגו לברך. הרוצה לברך רשאי ובתנאי שמרגיש היטב הבדל בטעם בין טרי לקפוא. לשטוף היטב את התרמילים תחת זרם מים חזק ולהתבונן שאין סימני חדירה. קפוא, נקי מחרקים. 
לימון - אין לברך משום שמצוי כל השנה. יש לבדוק שלא עברו כנימות מהקליפה לפרי תוך כדי הקילוף, ניתן לשטוף היטב את הפרי לאחר קילופו. כמו כן ניתן לנקות את הפרי לפני קילופו בכרית מתכת ונוזל לניקוי כלים.
לימון ליים (מתוק) – מברך היות והוא עונתי. יש לבדוק שלא עברו כנימות מהקליפה לפרי תוך כדי הקילוף, ניתן לשטוף היטב את הפרי לאחר קילופו. כמו כן ניתן לנקות את הפרי לפני קילופו בכרית מתכת ונוזל לניקוי כלים.
לימון סיני (ננסי) – אין לברך. יש לבדוק חיצונית שאין כנימות.
לימון שחור (פרסי) – אין לברך. יש לבדוק שלא עברו כנימות מהקליפה לפרי תוך כדי הקילוף, ניתן לשטוף היטב את הפרי לאחר קילופו. כמו כן ניתן לנקות את הפרי לפני קילופו בכרית מתכת ונוזל לניקוי כלים.
ליצ'י – מברך. נקי מחרקים טרי ושימורים. 
לפת – לא נהגו לברך. הרוצה לברך רשאי. יש להתבונן מבחוץ שאין סימני מחילות, וכן לחותכו בראשו לרוחב ולראות אם יש סימני נבירה. 
לפתן פירות – מברך. נקיותו מחרקים תלויה בסוגי הפירות. 
 מ 
מילון ירוק (גליא) – אין לברך. נקי מחרקים.
מילון כתום (עונתו בעיקר בקיץ) – מברך. מיהו יש לעקוב כל שנה מחדש שאין אותו בחנויות ברצף כל החורף. נקי מחרקים.
מיץ מפרי חדש – אין לברך. נקי מחרקים.
מלפפון – אין לברך משום שמצוי כל השנה. נקי מחרקים.
מנגו – מברך. נקי מחרקים.
מנדרינה – מברך אם עדיין לא אכל קלמנטינה. יש לבדוק שלא עברו כנימות מהקליפה לפרי תוך כדי הקילוף, ניתן לשטוף היטב את הפרי לאחר קילופו. כמו כן ניתן לנקות את הפרי לפני קילופו בכרית מתכת ונוזל לניקוי כלים. בעת הקילוף יש לעיין בצד הלבן של הקליפה אם ישנו כתם חום או אזור רך במיוחד ולבדוק שאין חדירת חרק במקום זה. 
מספר פירות חדשים לפניו – מברך על אחד ופוטר את כולם. אין כולם לפניו מברך על כל אחד ואחד. 
מקדמיה – אין לברך. נקי מחרקים.
משמש בשימורים – אין לברך. נקי מחרקים.
משמש טרי – מברך. נקי מחרקים, רצוי לחצות ולבדוק. פרי רך או שנשתנה צבעו חובה לבודקו כולל הפיכת בשר הפרי החוצה ולראות שאין זחל או הפרשות זחל שהם פירורים כהים קטנים. משמש יבש – אם הוא שלם יש לחצות ולבדוק כנגד האור משני הצדדים, ואם הוא חצוי יש להשרותו במים פושרים, לפתוח את הקפלים ולבדוק כנגד האור. 
 נ 
נבטים (כל הסוגים) - אין לברך משום שמצוי כל השנה. נקי מחרקים, רצוי לבדוק מדגם. נבטוטים (עם הגרגיר) יש לבודקם במקום הגרגיר. 
נענע - אין לברך משום שמצוי כל השנה2. יש לקנות רק בכשרות מהודרת ולשוטפה כפי ההוראות שבאריזה. 
נקטרינה – מברך אם לא בירך על אפרסק. יש להתבונן סביב הפרי אם ניכרים סימני מציצה של הכנימה ובמידה וישנם יש לשפשף קלות. פרי רך יש לחותכו במקום הרך ולהתבונן שאין זחלים. (כשיש נגיעות זחלים, מקום הנגיעות רך וכהה יותר). בפרי קשה די בחיתוך ראש הפרי לרוחב לוודא שאין סימני חדירת זחלים. 
 ס 
סברס – מברך. נקי מחרקים. אם הפרי רך מדאי באיזור מסויים יש לחתוך את אותו המקום ובמידה ונמצאה נגיעות יש לבדוק את כל הפירות. 
סלק - אין לברך משום שמצוי כל השנה. יש לחותכו בראשו לרוחב ולראות אם יש סימני נבירה. 
סלרי – אין לברך משום שמצוי כל השנה. נגוע בחרקים רבים, יש לקנות רק בכשרות מהודרת ולשוטפו כפי ההוראות שבאריזה. שורש הסלרי בחזקת נקי מחרקים. 
 ע 
עגבניה - אין לברך משום שמצויה כל השנה. נקיה מחרקים. טיב ירוד יש להתבונן מבחוץ ובפרט תחת העלים שאין סימני מחילות. 
עדשים (כל הסוגים) - אין לברך משום שמצויים כל השנה. יש לבדוק קלות לפני השימוש שאין ביניהם חרקים. 
עוגה עם חתיכות פרי חדש – יאכל מעט מהפרי לבד ויברך.
עולשים - אין לברך משום שמצויים כל השנה. יש להפריד את העלים להשרותם במים עם חומר השרייה למשך חמש דקות, לשפשף היטב את העלים באמצעות ספוג רך ולהתבונן מול מקור אור שלא נותרו חרקים. 
ענבי הדס – אין לברך. ראה גרעיני פירות. 
ענבים (ירוקים, אדומים, שחורים) – מברך רק על הזן שאוכל ראשון. שכח ולא בירך יברך על הזן האחר. שוטפים היטב ומסתכלים על כל ענב, אם רואים כתם כהה חותכים שם ובודקים אם יש תולעת בתוכו. 
ערמונים טריים קלויים (עונתם בחורף) – מברך. לחצות ולבדוק מבפנים אם יש תולעת או פירורים כהים, ניתן לבדוק גם אחרי הבישול. 
ערמונים קלויים בשקיות (מצויים כל השנה) – אין לברך. נקי מחרקים באריזה הרמטית. 
 פ 
פאפיה – מברך רק על תוצרת הארץ. נקי מחרקים.
פולים ירוקים טריים – לא נהגו לברך. הרוצה לברך רשאי ובתנאי שמרגיש היטב הבדל בטעם בין טרי לקפוא. יש לשטוף את התרמילים תחת זרם מים חזק ולהתבונן מבחוץ שאין חורים. גרגירי הפול נקיים. פול ירוק קפוא – נקי מחרקים. 
פומלה – מברך. יש לבדוק שלא עברו כנימות מהקליפה לפרי תוך כדי הקילוף, ניתן לשטוף היטב את הפרי לאחר קילופו. כמו כן ניתן לנקות את הפרי לפני קילופו בכרית מתכת ונוזל לניקוי כלים. 
פומלית – מברך אף אם בירך על אשכולית ופומלה. יש לבדוק שלא עברו כנימות מהקליפה לפרי תוך כדי הקילוף, ניתן לשטוף היטב את הפרי לאחר קילופו. כמו כן ניתן לנקות את הפרי לפני קילופו בכרית מתכת ונוזל לניקוי כלים. 
פטל – מברך. נגוע וקשה לבודקו. 
פטרוזיליה – אין לברך משום שמצוי כל השנה. נגוע מאוד בחרקים, יש לקנות רק בכשרות מהודרת ולשטוף כפי ההוראות שבאריזה. 
פטריות – אין לברך. יש נגועים יותר ויש נגועים פחות, לכן יש להקפיד לקנות רק עם כשרות מהודרת ושיהיו סגורים ולשוטפם היטב. גם בפטריות בשימורים יש נגיעות ויש להקפיד על כשרות מהודרת. 
פיג'ואה – מברך דהוא פרי עונתי הנמצא רק בחודשים חשוון וכסלו. יש לקלף ולהתבונן שאין סימני חדירה, במידה ויש חשש יש לחותכו לפרוסות ולבדוק בכל פרוסה אם יש זחלים. 
פיטאיה – מברך דהוא פרי עונתי הנמצא בחורף. נקי מחרקים.
פיטנגה – מברך דהוא פרי עונתי הנמצא בתחילת הקיץ. נקי מחרקים.
פירות בעציץ אף שאינו נקוב – מברך.
פירות הדר – מברך.
פירות יבשים (שזיף, מנגו, דובדבן, פאפיה, משמש, תאנים) – אין לברך. שזיפים מיובשים נקי מחרקים. טוב לבדוק מדגם כחמשה אחוז על ידי פתיחת הפרי. אגס, אפרסק, חבוש, מלון, מנגו, קיוי, פאפיה, להתבונן משני הצדדים אם נצמד זבובון או חרק. ע"ע ערך אננס. דובדבן, אוכמניות, משמש ותאנה. 
פלפל (כל הסוגים) – אין לברך משום שמצוי כל השנה. יש לחתוך את החלק העליון ולהוציא את הגבעול והגרעינים, לראות שאין בו סימנים מחשידים לזחלים ולשוטפו היטב במים.   
פסיפלורה – מברך. נקי מחרקים.
פרי המתחדש פעמיים בשנה – מברך בכל פעם שמתחדש. לבני ספרד נכון יותר לברך עליו רק בפעם הראשונה ואם לא בירך בראשונה יברך בשניה.
פרי הנאכל כטפל  – יאכל ממנו מעט לבד ויברך. 
פרי מורכב – מברך.
פרי מרוסק – מברך רק אם צורתו ניכרת. 
פרי עדן – מברך, עונתו בקיץ עד תחילת החורף.
פרי שלא נגמר גידולו – אין לברך. 
 צ 
צימוקים – אין לברך דמצויים כל השנה. יש בהם נגיעות פנימית, ולכן עדיף להשתמש כתחליף בחמוציות. אם רוצים להשתמש דוקא בצימוקים יש להעדיף לקנות בכשרות מהודרת שעוברים בדיקת מדגם כגון עדה החרדית, להשרותם במים חמים כרבע שעה, לערבב ולהעביר את המים העליונים לצלחת לבנה, אם נמצאו תולעים או חרקים חומים במים, אין להשתמש בצימוקים, אם לא נמצאה נגיעות יש לשוטפם היטב בזרם המים. 
צנובר – אין לברך דמצוי כל השנה. יש לבודקם ביניהם ועל גביהם שאין סימנים של פירורים, קורים ואבקה, די בבדיקת מדגם.  
צנון צנונית – אין לברך משום שמצויים כל השנה. יש להתבונן מבחוץ שאין סימני מחילות לתוך הצנון, לחתוך את הצנון בראשו חתך לרוחב הצנון ולראות שאין סימני נבירה. הכתמים על הצנון אינם סימן נגיעות. 

 ק 
קובו – מברך, עונתו בקיץ עד תחילת החורף. נקי מחרקים.
קולורבי טרי – אין לברך. נקי מחרקים. אם רואים סימני מחילה יש לבדוק אם נמצאים שם זחלים. 
קומפוט פירות – מברך.
קומקווט (תפוז סיני) – מברך, גם אם בירך על תפוז רגיל. נקי מחרקים גם המסוכר. יש לבדוק חיצונית שאין כנימות. 
קוקוס – אין לברך. נקי מחרקים, שלם וטחון. 
קטניות (כל הסוגים) – אין לברך משום שמצויים כל השנה.
קיווי – מברך רק על תוצרת הארץ שהם קשים וחמוצים, ולא על תוצרת חו"ל שהם עסיסיים ומתוקים. נקי מחרקים.
קישואים – אין לברך משום שמצויים כל השנה. נקי מחרקים.
קליפות פירות מצופים שוקולד – אין לברך משום שמצויים כל השנה3.
קלמנטינה (עידית, מיכל, יפית, נובה וכדו') – מברך רק על הזן שאוכל ראשון. אכל מנדרינה לא מברך על הקלמנטינה. יש לבדוק שלא עברו כנימות מהקליפה לפרי תוך כדי הקילוף, ניתן לשטוף היטב את הפרי לאחר קילופו. כמו כן ניתן לנקות את הפרי לפני קילופו בכרית מתכת ונוזל לניקוי כלים. בעת הקילוף יש לעיין בצד הלבן של הקליפה אם ישנו כתם חום או אזור רך במיוחד ולבדוק שאין חדירת חרק במקום זה. 
קני סוכר - אין לברך משום שמצויים כל השנה. יש להוריד את קצוות העלים ולשטוף את הקנים מבחוץ. 
קרמבולה – מברך. נקי מחרקים.
 ר 
ראיית פרי – אין לברך אף אם אין דעתו לאוכלו. 
רוביא טרי -  לא נהגו לברך. הרוצה לברך רשאי ובתנאי שמרגיש היטב הבדל בטעם בין טרי לקפוא. לשטוף היטב את התרמילים תחת זרם מים חזק ולהתבונן שאין סימני חדירה. קפוא, נקי מחרקים. 
ריח מעצים ועשבים המתחדשים – אין לברך.
רימון – מברך. אם יש נקב בקליפה יש לפתוח ולבדוק אם יש תולעת. בעת פירוק הגרגירים יש להתבונן אם מצויות רימות לבנות קטנות או תולעת חומה בין הגרגירים. פס חום על הגרגיר אינו סימן לנגיעות. 
 ש 
שום – אין לברך משום שמצוי כל השנה4. טרי עם העלים, נקי מחרקים. יבש יש לקולפו ולשטוף את שיני השום תחת זרם מים. אם מבחינים בפירורים של זחלים או שהשום רך מדאי יש לזרוק את אותו חלק. 
שומר – לא נהגו לברך. הרוצה לברך רשאי. העלים הירוקים נגועים מאוד ויש לזורקם. את השכבות העליונות יש להוריד ולבודקם מול האור, או להשרותם חמש דקות במים עם חומר השריה ולשוטפם היטב בזרם המים. השמיר נגוע מאוד ויש לקנות רק בכשרות מהודרת. 
שומשום – אין לברך משום שמצוי כל השנה. נקי מחרקים. 
שזיף (צהוב, אדום, שחור מאורך, אדום מרקם ספוגי הקרוי סנטרוזה) – מברך רק על הזן שאוכל ראשון. שכח ולא בירך יברך על הזן האחר. יש לשטוף חיצונית את הפרי, אם ניכרים סימני כנימות יש לגרדם בשפשוף קל. פרי רך מדאי יש לחצותו ולהתבונן בבשר הפרי. 
שסק – מברך. נקי מחרקים. כתמים בקליפה אינם סימן לנגיעות. 
שעועית ירוקה טריה – לא נהגו לברך. הרוצה לברך רשאי ובתנאי שמרגיש היטב הבדל בטעם בין טרי לקפוא. לשטוף היטב את התרמילים תחת זרם מים חזק ולהתבונן שאין סימני חדירה. קפוא, נקי מחרקים. שעועית צהובה קפואה יש לקנות רק בכשרות מהודרת. בשקיות (כל הצבעים) – להתבונן חיצונית. אריזת וואקום נקי. 
שקדים – אין לברך. נגיעותם ובדיקתם, ראה אגוזים. 
שקדים ירוקים – אין לברך. נקי מחרקים. 
 ת 
תאנים טריים (ירוקים, אדומים) – מברך רק על הזן שאוכל ראשון. שכח ולא בירך יברך על הזן האחר. נגועים מאוד כולל המיובשים, בדיקתם קשה ומורכבת. 
תבשילים מדגן חדש – אין לברך דאין ניכר בין חדש לישן.
תות עץ  - מברך דהוא פרי עונתי הנמצא באביב ובתחילת הקיץ. נגוע מאוד וקשה לבודקו. 
תות שדה – מברך. נגוע מאוד בחרקים5. ניתן לאוכלו רק על ידי שטיפה ושריה היטב לאחר הורדת העלה עם מעט מהפרי ולשפשפו היטב עם מברשת שלוש פעמים. או לשוטפו היטב ולטוחנו לאחר הורדת העלה עם מעט מהפרי, יש להקפיד על טחינה דקה שתטחן גם את גרגירי התות (המחוספסים), דשם מסתתרים החרקים. ניתן גם לקלף את כל חלקו החיצוני של התות (החלק המחוספס) ולאכול רק את החלק הפנימי. גם תות שדה קפוא אסור לאוכלו באופן הרגיל, אא"כ הוא בכשרות מהודרת ומתנהגים כפי ההוראות שבאריזה. תות שדה מיובש עם סוכר – בחזקת נקי. 
תותי גוג'י (גוג'י בר – מוצר בריאות הנמכר בחנויות טבע) – נגיעות גבוהה. ניתן לבשל ולסנן דרך בד ולהשתמש בתמצית. 
תירוש ביתי – מברך אם עדיין לא אכל ענבים. נקי מחרקים.
תירוש של החנויות – אין לברך. נקי מחרקים.
תירס קלחים – לא נהגו לברך. הרוצה לברך רשאי. נגוע מאוד בחרקים. ניתן להשיג בכשרות מהודרת. שימורים או קפוא, נקי מחרקים, וכן תירס גמדי. 
תמרים כהים לחים – אין לברך. נקי מחרקים. טוב לחצותו ולבודקו. 
תמרים צהובים יבשים – אין לברך דמצויים כל השנה. יש לחצות ולבדוק כנגד האור. 
תמרים צהובים לחים – מברך. נקי מחרקים. 
תמרים שחורים (מג'הול) – אין לברך. יש לחצות ולבדוק כנגד האור שאין תולעת, בדרך כלל מיובשת וכהה. תמרים לחוצים בוואקום –
נגועים מאוד וקשה לבודקם. 
תפוז (רגיל, אדום) – מברך רק על הזן שאוכל ראשון. יש לבדוק שלא עברו כנימות מהקליפה לפרי תוך כדי הקילוף, ניתן לשטוף היטב את הפרי לאחר קילופו. כמו כן ניתן לנקות את הפרי לפני קילופו בכרית מתכת ונוזל לניקוי כלים. בעת הקילוף יש לעיין בצד הלבן של הקליפה אם ישנו כתם חום או אזור רך במיוחד ולבדוק שאין חדירת חרק במקום זה. 
תפוז סיני (ננסי) – מברך, גם אם בירך על תפוז רגיל. נקי מחרקים גם המסוכר. יש לבדוק חיצונית שאין כנימות.
תפוח אדמה – אין לברך. נקי מחרקים. 
תפוח אדמה ירושלמי (ארטישוק ירושלמי) – לא נהגו לברך, הרוצה לברך רשאי. נקי מחרקים.
תפוח אדמה מתוק – אין לברך משום שמצוי כל השנה. נקי מחרקים. הכתמים אינם סימן לחרקים אלא פגמים טבעיים.
תפוחים (חרמון, סמיט, יהונתן, פינק ליידי) – אין לברך. נקי מחרקים. אם רואים כתמים אדומים או סימני חדירה, יש לחצותו ולבדוק אם יש מחילות בתוך הפרי. 
תפוחי ענה – מברך. נקי מחרקים. אם רואים כתמים אדומים או סימני חדירה, יש לחצותו ולבדוק אם יש מחילות בתוך הפרי. 
תרד – אין לברך דמצוי כל השנה. נגוע מאוד, יש לקנות רק בכשרות מהודרת, כולל תרד קפוא. תרד קפוא טחון – נקי מחרקים.
